ministrstvo: premalo sredstev za vzdrževanje vodne infrastrukture
ministrstvo za okolje in prostor je opozorilo, da v zadnjem desetletnem obdobju za izvajanje obvezne državne gospodarske javne službe na področju urejanja voda nikoli ni bilo zagotovljenih dovolj sredstev, da bi se zagotovilo ustrezno vzdrževanje objektov vodne infrastrukture.
ljubljana - kot je ministrstvo zapisalo v sporočilu, objavljenem na spletni strani, je problematika zagotavljanja zadostnih sredstev za izvajanja obvezne državne gospodarske javne službe na področju urejanja voda večletna in v zadnjem času glede na stanje vodne infrastrukture tudi "zaskrbljujoča".
vrednost objektov vodne infrastrukture namreč znaša 724,2 milijona evrov, ob upoštevanju dvoodstotne letne amortizacije pa bi znesek, potreben za letno vzdrževanje objektov vodne infrastrukture, vodnih in priobalnih zemljišč na letni ravni moral znašati 14,5 milijona evrov plus ddv.
v letu 2007 je bilo tako za vzdrževanje vodne infrastrukture porabljenih 9,8 milijona evrov sredstev, pri čemer je v celotni vrednosti vključen tudi znesek v višini 1,1 milijona evrov, namenjen za vzdrževanje visokovodnih nasipov kot-hotiza.
v letu 2008 je bilo porabljenih 12,3 milijona evrov sredstev. v celotni vrednosti je vključen tudi znesek 2,3 milijona evrov za vzdrževanje visokovodnih nasipov benica-petišovci in znesek 10,2 milijona evrov za izvedbo sanacijskega programa odprave posledic poplav septembra 2007 na vodni infrastrukturi, vodnih in priobalnih zemljiščih.
v letu 2009 je bilo porabljenih 13,2 milijona evrov. v tej vrednosti je vključen tudi znesek 2,3 milijona evrov za vzdrževanje visokovodnih nasipov benica-petišovci in znesek 7,7 milijona evrov za izvedbo sanacijskega programa odprave posledic poplav septembra 2007 na vodni infrastrukturi, vodnih in priobalnih zemljiščih.
v letu 2010 naj bi za vzdrževanje vodne infrastrukture po sedanjih načrtih porabili 10,4 milijona evrov, pri tem 2,3 milijona evrov za sanacijo poplav iz leta 2007, v letu 2011 pa 12,4 milijona evrov, pri tem pet milijonov evrov za sanacijo poplav leta 2007.
kot pojasnjujejo na ministrstvu, je potrebno za sanacijo posledic poplav iz septembra 2007 zagotoviti okoli 50,7 milijona evrov. izvajanje sanacijskega programa se bo ob sedanji dinamiki izteklo predvidoma šele leta 2016.
poleg tega pa dodajajo, da so se v skladu s sklepom vlade z dne 14. septembra letos dodatno razporedila sredstva v višini dveh milijonov evrov, ki jih bodo dodatno porabili za izvajanje javne službe v jesenskem obdobju oziroma za nujna dela po aktualnih poplavah.
ministrstvo je danes v posebnem sporočilu objavilo tudi poročilo direktorata za prostor o fazah državnih prostorskih načrtov za zagotavljanje poplavne varnosti v spodnji savinjski dolini, območij od ločice ob savinji do letuša, jugozahodnega dela ljubljane, naselja luče in naselja železniki. objavilo je tudi poročilo o fazah državnega prostorskega načrta za vodnogospodarsko ureditev reke dravinje od stogovcev do koritnega.
